---
layout: post
title: Aurlandsvangen
permalink: /uncategorized/aurlandsvegen/
post_id: 61
categories: 
- Norwegia2009
- Uncategorized
---

Hello miśki. Jem właśnie ostatni mus owocowy i jest pyszny. Jest za 8 12w nocy i siedzimy z Asią w namiocie gdzieś koło trasy kolejowej łączącej Flam i Myrdal. Wstajemy rano. Nie pada na szczęście. Pochmurno tylko trochę. Zwijamy majdan, a ja oliwię łańcuchy. Przy moim zauważyłem, że jedno z ogniw jest pęknięte. Mam na szczęście zapasowy łańcuch. Nie chcąc go marnować rozkuwam z tego nowego jedno ogniwo i wstawiam do starego. Niestety mam kijowy zakuwacz, albo brak doświadczenia i ta konstrukcja rozpada się po przejechaniu kilku metrów. Zakładam więc cały nowy łańcuch (bez tego jednego ogniwka) i jedziemy już dalej, bez przeszkód, Aurlandsvangen. Droga wiedzie w górę i w górę. Odłączam się czasem od Asi, żeby pojechać szybciej. Przeważnie jednak jadę za nią. Gdzieś pod nami, jakieś 1300 m pod ziemią jest laerdaltunelen, który omijamy. Tunelem jest 25km na poziomie 0 mnpm, a my jedziemy przez góry 43 km i 1300 w pionie. W ogóle, to już wiele razy zjeżdżaliśmy do 0 (fiord) i wjeżdżaliśmy na górę, i tak w kółko. Krajobraz znów robi się coraz bardziej surowy, w oddali widać 
[Jotunheimen](http://en.wikipedia.org/wiki/Jotunheimen) z których przyjechaliśmy. Pogoda piękna, widoczność super. W końcu dojeżdżamy na górę, na plateau. Tam górki i dołki, wpół zamarznięte jeziora, kamulce i kopczyki. Na szczycie zjadamy 800g potetsalat, wygrzewamy się w słońcu. Wtem na horyzoncie pojawia się goły pan. Świeci tyłkiem, śmiejemy się, a pan znika. Może jakiś mors? Nie wiem. Ja piszę tam poprzednią relację. Wieczorem wczoraj nie było zasięgu. Teraz z resztą też nie ma i relację wyślę jutro. Dalej już tylko zjazd. Zakładamy wszystkie ciepłe ciuchy, kaski I wiooo. 20 minut zjazdu z prędkościami warpowymi. Asia zostaje daleko w tyle. Mam nowe klocki z tylu i hamuję całkiem nieźle. Mimo 25kilo sakw z tyłu i tyłka wysuniętego do tyłu czasem podrzuca mi tylne koło przy hamowaniu przodem. Droga nierówna co się tu rzadko zdarza. Dojeżdżam do punktu widokowego, z którego widać aurlandfiorden. Czekam na Asię 15 min i martwię się. Okazało się, że znów się jej zepsuł but. Kiedy przyjeżdża robimy zdjęcie Polakom, którzy głośno o czymś debatują. Gadamy kto gdzie jedzie, pytają nas jak tam na rowerach, opisują swoja drogę (2 samochody) a na koniec obdarowują nas wielkim słojem smażonego dorsza w zalewie. Nie mogę się doczekać kiedy go jutro odkręcimy. Żegnamy się z nimi i lecimy na taras widokowy. Panorama wspaniała. Fiord w całej okazałości, góry po drugiej stronie mają po 1000 metrów i są zupełnie dzikie. Pawie pionowe ściany wpadają do wody. Ja ruszam przodem i po kilku chwilach jestem w Aurland. Zatrzymuję się na skrzyżowaniu i czekam na Asię. Z domku obok macha mi 2 facetów. To Niemcy :) odmachuję i się cieszę. Aurland wygląda na letniskowy kurort. Mnóstwo turystów, każdy się do mnie uśmiecha przechodząc, zagubiony japoński młodzieniec z wielkim plecakiem mówi "haj", jakiś koleś się lansuje w lśniącym samochodzie, jednym słowem wywczas. Kuchcik dojeżdża i ruszamy ścieżką w stronę Flam. Flam jest zaraz niedaleko i też jest kurorcikiem jak Aurland. Jest tam też pierwsza stacja kolejki 
[Flåmsbana](http://en.wikipedia.org/wiki/Flamsbana), na którą nas trochę nie stać, ale na pewno się kiedyś jeszcze nią przejedziemy, bo warto. Jest to cud techniki norweskiej, dla tej kolejki wydrążono nawet tunele w skale na gorze, a inny tunel na dole dla rzeki. W ten sposób jedno i drugie sobie nie przeszkadza. Krajobrazy jak z reklamy milki, tu płoteczek, tu kwiatuszki, tu jedzie pociąg i tu-tut, tam wodospad, no bajka. Naprawiamy buta po raz chyba 4ty dzisiaj i doganiamy trzech chyba-Amerykanów, bo tak pięknie mówią po angielsku. Od razu widać, ze studenciaki i szukają na dzikusa tak jak my. Gadam z nimi, że my też i że drogo i ze bla bla, a oni mówią, że tu nic płaskiego nie ma i powodzenia jeśli chcemy szukać dalej. No ale my mamy rowery. Nabieramy wody ze strumyka i wkrótce znajdujemy miejsce gdzie już ktoś się rozbił. Pytam, czy nie będzie przeszkadzało i rozbijamy się. Kuchcik robi dziś wyjątkowo pyszny obiad. Z pomidorami z puszki. Makaron, soja, pomidory z puszki i podsmażona cebulka. No pycha. Aha i jeszcze dziś spotkaliśmy szwajcara, ale to wcześniej. Mówił, że zawsze jak jeździł za granicę, to miał taniej, a w Norwegii wielkie zdziwko, że może być jednak drożej. No to chyba tyle. Trip : 56.06, time : 4:03, avg : 13.84.